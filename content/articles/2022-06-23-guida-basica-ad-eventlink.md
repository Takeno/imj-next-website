---
title: Guida basica ad Eventlink
createdAt: 2022-06-23T22:05:22.701Z
updatedAt: 2022-06-23T22:05:22.736Z
author: aru
category: procedimenti-torneo
abstract: Come gestire un torneo utilizzando Eventlink e Companion.
---
_Articolo originale di [Raquel Monleon](https://blogs.magicjudges.org/iberia-es/2021/12/09/mini-guia-de-uso-del-eventlink/), tradotto da Aruna Prem Bianzino._

Questa vuole essere una guida semplice all’uso di Eventlink per gestire un torneo. Se pensi di avere qualcosa da aggiungere o integrare, scrivimi e sarò lieto di farlo.

## Prima di cominciare

Quando arriviamo ad arbitrare un torneo, è possibile che l’organizzatore abbia già creato l’evento su Eventlink. Dobbiamo assicurarci che il torneo sia stato creato correttamente, o crearlo se non è ancora stato fatto. Ma come?

1. Scegliamo l’opzione di personalizzazione invece di utilizzare un template predefinito. In questo modo, se necessario, possiamo cambiare alcune configurazioni.
1. Dobbiamo scegliere un nome. Sarà visualizzato dai giocatori nella loro app, cerchiamo quindi un titolo descrittivo. Meglio “Main Saturday Modern” che “Torneo di oggi”.
1. Scegliamo il formato.
1. Scegliamo il REL e il metodo di pairing (Swiss). \
È molto importante, già che alcune funzioni esistono solo per i tornei competitivi e non per quelli casual.\
Per esempio, se dobbiamo iscrivere un giocatore come ospite (non ha un account Companion), in un torneo competitivo vedrà comunque il suo nome nei pairings, mentre in un torneo casual rimarrà come “Player0000”. Inoltre, nei tornei competitivi entrambi i giocatori possono confermare un risultato.
1. Scegliamo se avere Top o no tramite l’apposita casella. Se non lo facciamo ora, non potremo aggiungerla dopo e dovremo farla a mano
1. Inseriamo il resto dei dati e procediamo a “creare l’evento”.

Una volta creato il torneo, il software genererà un codice alfanumerico con cui i giocatori possono accedere. Possiamo stamparlo o condividerlo con i giocatori attraverso una rete sociale, per esempio.

Se selezioniamo “apri evento”, passeremo alla schermata per l’iscrizione dei giocatori. Da qua possiamo vedere i giocatori che si sono uniti al torneo con il codice d’accesso. Possiamo confermare quelli che hanno pagato e inserire come invitati i partecipanti senza app.
Controllando i “Dettagli di base” possiamo verificare le informazioni del torneo, verificare che sia stato creato correttamente o correggere eventuali impostazioni (in basso a destra), cancellare l’evento (in alto a destra) e crearne uno nuovo con i parametri di cui abbiamo bisogno.


## Inizia il torneo

Quando apriamo il torneo arriveremo a questa schermata:


Da qua possiamo iscrivere i giocatori invitati e accettare le richieste di partecipazione (a destra). Possiamo anche cambiare alcune impostazioni rapidamente in alto (formato, metodo di pairing e presenza del Top). Se vogliamo eliminare un giocatore o se lo abbiamo inserito male, a fianco al suo nome troveremo un’icona di una spazzatura per farlo.

A questo punto possiamo anche assegnare un tavolo fisso ad un giocatore (ad esempio, se ha problemi di mobilità). A fianco al nome c’è un’altra icona con un tavolo con un lucchetto per questa funzione.

Quando abbiamo iscritto tutti i giocatori, selezioniamo “Iniziare l’evento” e passiamo a questa schermata:

A sinistra avremo un menù con i turni in base al numero di giocatori iscritti. Il turno in corso sarà evidenziato. In basso avremo anche le Penalità ed Altre Impostazioni.

In alto a destra vedremo anche un timer, che partirà quando selezioneremo “Inizia il tempo del Round” (In basso a destra).

Se selezioniamo il timer, si aprirà una finestra di dialogo che ci permette di cambiare la durata del turno, se necessario. Possiamo anche spostare il timer su un nuovo tab (selezionando l’icona sopra alla freccia arancione nell’immagine). Così facendo potremo condividerlo, ad esempio, su uno schermo o proiettore per farlo vedere ai giocatori. Nel caso, il secondo tab avrà un aspetto simile a questo:

Sulla sinistra saranno visualizzati i risultati in tempo reale. Occhio che potrebbe non essere ciò che volete, già che il risultato di un tavolo potrebbe influenzare quello di altri. Ad esempio, se al tavolo 4 passa in Top il giocatore che vince, ma passano entrambi se il tavolo 3 (non contiguo) patta, vogliamo che i giocatori al tavolo 4 sappiano cosa succede al tavolo 3?

Anche se l’idea è utilizzare Eventlink in modo sincronizzato con Companion, c’è anche la possibilità di stampare i documenti “tradizionali” da Opzioni (in basso a sinistra), scegliendo l’opzione richiesta (Slip, Pairings per nome o per tavolo, lista dei giocatori, classifica per nome o per posizione). Da qua possiamo anche estrarre un giocatore a caso (per esempio per sorteggiare un premio, o per fare un Deck Check).

Una volta iniziato il turno, i giocatori potranno inviare il risultato dal Companion. Pertanto, se volessimo effettuare dei cambi come inserire un giocatore nuovo, cambiare un risultato di un turno anteriore, etc., sarà molto complicato se vogliamo mantenere l’integrità del torneo: dovremmo disfare il turno in corso, rifare i pairings (che saranno diversi da prima) ed accettare che eventuali risultati già inseriti andranno persi. Non possiamo “forzare” un pairing.

Tornando alla nostra schermata principale, possiamo vedere lì come i giocatori inviano i risultati, o inserirli noi (magari qualcuno è rimasto senza batteria…). Possiamo anche correggere eventuali errori dei giocatori per il turno in corso, o inserire i risultati dalle slip, se le abbiamo. Per farlo dobbiamo clickare sul nome di un giocatore e scegliere le opzioni possibili (inclusi eventuali drop).

In caso di pareggio intenzionale, i giocatori non possono inserire un risultato di 0-0-3. Per farlo noi dobbiamo clickare sul tasto “pareggi” (freccia arancione nell’immagine) ed aprire un nuovo riquadro dove possiamo cambiare il numero di pareggi a 3.

Se abbiamo dovuto assegnare delle penalità, possiamo registrarle in due modi: “Aggiungi penalità” a fianco al nome di ciascun giocatore nella schermata dei risultati, o usando la voce “Penalità” nel menu di sinistra.

Una volta registrati tutti i risultati e le penalità, possiamo selezionare “Calcolare la classifica del turno”. Verrà visualizzata la classifica e appariranno due opzioni: “Modificare risultati” o “Creare il prossimo turno”.



Questo è l’ultimo momento in cui possiamo cambiare un risultato del turno appena concluso o droppare un giocatore senza generare conseguenze negative per il torneo. Se non c’è niente da cambiare, passiamo al turno successivo. Se il torneo è particolarmente veloce, non dobbiamo aspettare per forza la fine del timer. Occhio che se avete detto a qualche giocatore “il prossimo turno inizierà alle XX”, magari se ne è andato a pranzo e se iniziate il turno in anticipo rispetto a quell’avviso non state facendo un buon customer care.

Siamo a posto, il torneo è nelle nostre mani! Un consiglio finale: visto che poi non è possibile cambiare i risultati mantenendo l’integrità del torneo, prima di generare un nuovo turno possiamo chiedere ai giocatori di controllare se i loro punti sono corretti nella classifica che possono vedere su Companion.

Una volta inserito l’ultimo risultato, possiamo terminare l’evento. Ottimo lavoro!

Nel prossimo capitolo vedremo cosa potrebbe andare storto e come provare a risolvere i problemi che potremmo avere.






_Revisione a cura di Walter Zará_

