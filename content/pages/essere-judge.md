---
title: Essere Judge
createdAt: 2022-06-30T17:08:17.131Z
updatedAt: 2022-06-30T17:08:17.151Z
---
Tornano i tornei in presenza e tornano gli arbitri!

Aspetta, ma chi sono gli arbitri? Che fanno?

![Rules Lawyer illustrated by Sean Murray](/uploads/ust-20-rules-lawyer.jpg)


Ad ogni torneo ci deve essere una persona di riferimento che possa rispondere alle domande di regole dei giocatori, che possa risolvere le dispute che possono sorgere, che risolva gli errori di gioco, che verifichi la correttezza di risultati e accoppiamenti, che possa supportare un ambiente di gioco sano ed accogliente per tutti… insomma abbiamo bisogno di un arbitro!

Se ricoprire alcune o addirittura tutte questi tipi di attività ti ha sempre interessato, allora sei nella pagina giusta! Per poter arrivare a questi obiettivi sono necessarie alcune qualità che dovrai coltivare nel tempo, come ad esempio:

* **Integrità**: per guadagnarsi il rispetto dei giocatori e della tua comunità è indispensabile dimostrare giorno dopo giorno affidabilità e imparzialità;
* **Studio**: per rispondere alle domande di gioco bisogno conoscere le regole del gioco, quindi oltre ad uno studio personale serve anche la volontà di rivedere le regole ogni volta che non siamo sicuri o non conosciamo una risposta;
* **Disponibilità**: per creare un ambiente di gioco sano ed accogliente dobbiamo essere disponibili ad ascoltare le richieste e i problemi dei giocatori e cercare di trovare una soluzione per tutti;
* **Comunicazione**: spiegare interazioni a volte complesse in termini precisi ma facilmente comprensibili anche a chi non ha mai letto un regolamento è parte fondamentale di ogni chiamata al tavolo;
* **Diplomazia**: per poter comunicare un ruling contro un giocatore o per risolvere le loro dispute occorre sempre porsi in maniera decisa ma amichevole, ascoltando le eventuali proteste e affrontarle con sicurezza ed integrità;
* **Curiosità**: per comprendere al meglio cosa ci viene richiesto spesso ci troviamo ad essere noi i primi a far domande e ricordiamoci che la maggior parte delle situazioni interessanti saranno scoperte curiosando le partite in svolgimento.

Chiunque può essere nominato arbitro ad un torneo, ma non tutti saranno in grado di compiere un buon lavoro. Come possiamo sincerarci di essere in grado di poter essere buoni arbitri?

Da quando esistono i tornei è stato creato un programma arbitrale che ha aiutato nel tempo a crescere una comunità molto numerosa di arbitri in gamba. Sono stati creati dei livelli che è possibile raggiungere attraverso esami e certificazioni, che possono attestare il raggiungimento ad un livello base delle qualità necessarie per arbitrare i vari tornei. Attualmente abbiamo 3 livelli arbitrali:

* **Livello 1**: è l’arbitro per i tornei da negozio, svolti principalmente a REL Regular con al massimo 20 o 30 giocatori. Questi tornei rappresentano la quasi totalità dei tornei di Magic e sono il punto di accesso al gioco organizzato per la totalità dei giocatori. Ogni negozio che organizza con costanza tornei necessita di almeno una persona di riferimento… un arbitro!
* **Livello 2**: è l’arbitro dei tornei più grandi, svolti principalmente a REL Competitive, il quale spesso si occupa di aiutare più negozi nella sua regione. Solitamente ha il ruolo di Capo Arbitro di tornei con 60 o più giocatori e coordina l’attività e la crescita di 1-2 arbitri di livello 1 che collaborano con lui.
* **Livello 3**: è l’arbitro internazionale, che segue i circuiti ufficiali, funge da Capo Arbitro a tornei con più di 100 giocatori o da Team Leader agli eventi internazionali. È solitamente anche uno dei punti di riferimento nazionale per arbitri e giocatori.

Nel tempo si sono susseguite numerose definizioni dei livelli arbitrali (un tempo erano addirittura 5!) con svariati esami da sostenere. Al momento attuale (2022) la formazione e certificazione della classe arbitrale è svolta da [Judge Academy](https://judgeacademy.com/what-is-a-mtg-judge/), un’azienda americana attiva dal 2019. Judge Academy effettua la formazione e la certificazione online, mettendo a disposizione una nutrita schiera di lezioni digitali sui più svariati argomenti arbitrali (es. regole, policy, investigation, logistica, customer care, strumenti digitali, diplomazia, mentoring, ecc ecc) ed offrendo la possibilità di sostenere online [esami per i vari livelli](https://judgeacademy.com/requirements-for-leveling-up/) da loro definiti. Judge Academy, inoltre, promuove la formazione continua degli arbitri sponsorizzando [conference arbitrali](https://judgeacademy.com/events/), digitali e in presenza, attraverso le famose e desiderate FOIL Judge.

Coraggio, non perder tempo: la comunità arbitrale ti aspetta!